ЗАПАЛЬНО-РЕПАРАЦІЙНІ ПРОЦЕСИ В ПЕЧІНЦІ ЗАЛЕЖНО ВІД СПОСОБУ її РЕЗЕКЦІЇ
О.В. Малоштан, Д.І. Скорий, В.Ф. Омельченко, Н.М. Неклюдова
Інститут загальної та невідкладної хірургії АМН України
Реферат
У експерименті на кролях та свинях вивчали ступінь ушкодження печінки при її резекції за допомогою фізичних чинників: ультразвукової та електричної коагуляції, струменем стислого газу або рідини, скальпелем, роздавлюванням затискувачем. Доведено, що, незалежно від технології розтину печінки, її паренхіма у площині рани ушкоджується більше у тих випадках, коли застосовується дігітоклазія, або роздавлювання затискувачем. За оцінкою ступеню руйнації печінки її розтин за допомогою термічного чинника (електричний струм або ультразвук) є також досить агресивним. Більш ощадливою й тому перспективною виявилася технологія дисекції струменем стислого газу. Подальші запально-репараційні процеси на рановій поверхні печінки перебігали за класичною схемою - очищення від некрозу, судинна реакція, проліфераційні процеси з утворенням сполучної тканини, що закриває ранову поверхню органа. При цьому спостерігали чотири ділянки за ступенем пошкодження: некрозу, некробіозу, проліферації та втраченої диференціації. Ключові слова: резекція печінки, дисекція печінки, ступінь ушкодження
Вступ
При резекції печінки для дисекції її трубчастих структур (судини, жовчні протоки) і гемостазу паренхіми застосовуються різні технології: електрична і ультразвукова коагуляція, кріодеструкція, рідинний або газовий струмінь, механічне затискування, або перев'язка лігатурою [2, 4]. Умовно всі форми дисекції можна розділити на два типи: з наявністю термічного чинника і без нього. Термічний чинник присутній при всіх видах електричної та ультразвукової коагуляції і відсутній при струменевих видах дисекції, дігітоклазії, розтині скальпелем або ножицями. При дії термічного чинника на великій площі результати пошкодження можуть мати відчутний негативний вплив не тільки на оперований орган, але і на організм в цілому [5]. Метою цього дослідження було визначення масштабів пошкодження паренхіми печінки в зоні резекційної рани.
Матеріал і методи
Як предмет вивчення запально-репараційних процесів при резекції вибрані печінка кролика і свині: дисекція скальпелем, методом роздавлювання (дігітоклазія), ультразвукова ("Sonoca 300" фірми Soring, Німеччина) і електрична коагуляція ("Високочастотний хірургічний апарат B/C/D" фірми Karl Storz, Німеччина), а також рідинний ("Hydrojet" фірми Erbe, Німеччина) або газовий струмінь (оригінальна конструкція "Pneumojet", Україна). У лабораторних тварин (32 кролика і 15 свиней) виконували первинну резекцію печінки за допомогою технології, що вивчалася, а потім на 7-8 добу, 21-22 добу і через 6 місяців проводилася ререзекція в області первинної рани печінки з морфологічним дослідженням цієї ділянки.
Дослідження виконували мікроскопом Granum L3003, оснащеним цифровою фотовідеокамерою SCIENCELAB T500 5.0MPix. Препарати забарвлювали гематоксиліном і еозином та за методом ван Ґізон, проводили PAS-реакція на глікоген. Морфометричні дослідження були двох видів: тканинна морфометрія (обсяжність некрозу, ділянок запалення і репарації) та клітинна (зміни внутрішньоклітинних орґанел). Фіксували основні морфометричні показники, що характеризують стан клітинних елементів за методами Г.Г. Автанділова (1990) [1]: кількість клітин із гіпертрофованими ядрами, розмір ядер, співвідношення їх великого і малого діаметрів, площа цитоплазми і ядра, їх периметр, ядерно-цитоплазматичне відношення, кількість мітозів, кількість двоядерних клітин, кількість нормальних клітин і які деґенерують, кількість лімфоцитів, макрофагів, еозинофілів і нейтрофілів у полі зору, об'ємна частка колаґенових волокон.
Морфологічне дослідження проводили за двома напрямками: запальна реакція і печінкова репарація. Оцінку морфолоґічних змін проводили у 10 полях зору препарату від кожної тварини із урахуванням ступеню вираженості ознаки, яку вивчали, на всій площі зрізу, причому із кожного шматочка досліджуваної тканини виготовляли не менше 5 зрізів одного забарвлення. Як порівняння використовували біоптати цих же тканин, віддалених від місця пошкодження на відстань більше 20 мм. Операції тваринам виконували згідно із принципами біоетики за методами, рекомендованими В.П Пішаком та співавт., (2006) [3]. Наркоз виконували кролям: ксилазін (5мґ/кґ) + кетамін (6-8 мґ/кґ), свиням: кетамін (2 мґ/кґ) + тіопентал натрію (15 мґ/кґ/час), автоназія - передозуванням.